   e mbijetesës alternate alternate

   Oops! It appears that you have disabled your Javascript. In order for
   you to see this page as it is meant to appear, we ask that you please
   re-enable your Javascript!

   GjakovaPRESS




Zejet e Gjakovës: qeleshepunuesit (plisagjinjt)

   Gjakova Presss, Kulturë | gjkPress | April 30, 2013 at 08:49

   Radha e dyqaneve të plisave në krahun e majtë në  “Tenelzen e
   namazgjahut” të Gjakovës e që vazhdonte varg deri tek “Loma e Drithit”
   e tutje nëpër Çarshinë e Vjetër e ruajtur në fotografi, incizime e
   kujtime nga breza të mesëm e të moshuar, tregon për një zhvillim të
   madh të zejes së plisagjinjve.   Musa Kika, i cili ka mbi gjashtë
   dekada që “bashkëjeton” me zanatin e plisaxhiut, vazhdon të punoi plisa
   duke mbajtur të gjallë këtë zeje dikur mjaftë të përhapur në qyetin e
   Gjakovës. Ai ka shpjeguar gjitha operacionet që kërkohet të bëhen për
   prodhimin e një plisi.

   Kika, ka kthyer kohën prapa për të rrëfyer për zanafillën e këtij
   zanati duke kujtuar se dikur shumëkush mbante  plis në kokë e tash
   shumë pak dhe për mbi 20 punëtori të qeleshepunuesve  (plisagjive) të
   Gjakovës.

   I pyetur për familjet dhe punëtorit që kanë qenë të vendosura në
   Çarshinë e Vjetër, Kika kujton:

   “Punëtoritë e plisave kanë qenë në  Lomen e Drithit. Kanë qenë dyqanet
   e familjes tonë- Kikës, pastaj    Nimon Gërkuqit, Dervish Vules, Lah
   Kasapit, ndërkohë që  e pat hapur dyqanin edhe Nazim Lota. Në
   teposhtëse të namazgjahut kanë qenë Zhavelt, Ferhat Lota, Rexhep Soba,
   Sherif Matoshi, Eshref  Pasha,  pastaj  Ali  Nuzamala, Shaip Kasapi,
   Muhamet Cana, Rexhep Dina, Zeqir Vula e tj. Me këtë zeje është marrë
   edhe familja Mula. Isuf Mula  ka pasur dyqan edhe në Shkodër

   “Këtë zanat e kam mësuar nga të parët e mi prej moshës 13-vjeçare.
   Është një zanat i vjetër që e kemi praktikuar gjithë familja”, ka thënë
   Kika duke shtuar se nga viti 1960 ka filluar të bie numri i dyqaneve të
   plisave në Gjakovë.

   Kika (83-vjeçar), i cili është ndër plisaxhinjtë më të vjetër të
   Kosovës,  flet edhe për vështirësitë e këtij artizanati, që sipas tij
   është në prag të shuarjes.

   “Është një zanat i rëndë dhe kemi vështirësi për ta siguruar lëndën e
   parë. Por meqenëse është traditë kombëtare duhet të ruhet, sepse është
   hazër për t’u braktisur krejt”, ka thënë ai.

   Kika e ka përshkruar edhe me fjalë punën deri te finalizimi i prodhimit
   të një plisi.

   “Gjithë procedura zgjat prej 20 deri në 25 minuta, varësisht se sa
   është plisi i trashë. Fillimisht leshi dërgohet në makinë dhe matet me
   gram, mandej fillon procesi. Janë afro 14 operacione deri te prodhimi
   final. S’pari duhet të sigurohet  leshi. Ai duhet të ndahet, të dliret-
   pastrohet , pastaj  të shprishet. Përpara nuk ka pas maqinë të
   shprishjes dhe ky operacion bëhej me jajë t’madhe e cila ka qenë shumë
   e zorshme. U shprishke aty e prej asj vinte n’atë jajen e vogël-  e
   njohur me emrin Sere. Vjen operacioni I ngjeshjes në sere,  atëherë
   plus asaj duhet në tezgjah. Aty vijnë  operacionet e ngjitjes. Sapo të
   ngjiten duhet mu punu, me u bo petë dhe me qenë i gatshëm. Pastaj
   mbetet  veç me u terë e me hy në kallyp. Kur t’qitet n’kallyp duhet me
   u qeth plisi. Operacioni I fundit është futja në “surfull” për zbardhim
   e tek atëherë me u terë e përsëri me u qethë.

   Duke precizuar se çmimi i një plisi aktualisht sillet rreth 7 euro,
   Kika ka shprehur shqetësimin se kohëve të fundit ka rënë interesimi.

   “Secili popull e ka traditën e vet. Ky artizanat është pjesë e traditës
   sonë, por kohëve të fundit është duke shkuar mjaft poshtë”, ka thënë
   ai.

   Sipas tij janë prodhuar katër lloje të plisave : Janë quajtur  Benga
   plisat  më të mirë që janë punuar nga leshi më i pastër, Biringjija,
   Testellyk dhe e katërta dorë ishte Plisa të hollë.

   Baca Musa kujton kohën kur shumë qytetarë të Gjakovës sikurse edhe të
   mbarë Kosovës mbanin plisa në kokë. Ai thotë se në Gjakovë të rinjtë
   mbi moshën 20 vjeçare mbanin plisa.

   “Kishte pas qenë një terzi i njohur , Osman Haxhiavdyli i cili si
   mjeshtër që ishte,  kishte  të punësuar shumë kallfë në punëtorin e
   vet.  Ishin kon lidh me kusht dy kallfallar të tij me nga një
   sillë(drekë),   se a mundet njeri nga ta të ec këmbë nga Çarshia e
   Vjetër e deri te Ura e Islam Begut pa e vu plisin në kokë. Ishte nisur
   njëri nga këta të dy dhe ende pa shku te caku , nja 50 metra, i
   nënshtruar nga shikimet habitëse të  gjithë kalimtarëve, nuk ka duruar
   dhe është kthyer prapa. Kish pas thënë: Mjeshtër shkruma mu sillen me
   çuran e me krejt se e humba kushtin!. Njëmendë më erdh marre kur më
   shikojshin të gjithë pa plis në krye”… Pra, atëherë të gjithë mbanin
   plisa…” kujton kohët e arta të këtij zanati, Kika. ( zeki vehapi)

   Çka thotë prof.Masar Rizvanolli për zhvillimin e kesaj zeje në Gjakovë?

    Nga prodhimet e leshit të përmendim se Gjakova ishte e dëgjuar për
   qeleshepunuesit e talentuar, që ishin zejtarë shumë të popullarizuar
   qysh nga formimi i Çarshisë, sepse qeleshja ishte pjesë përbërëse e
   veshjes popullore shqiptare. Dihet se tipi i kësulës së bardhë të
   rrumbullakët i ngjashëm me plisin e sotëm paraqet një pjesë të veshjes
   ilire. Për lashtësinë e zejes së qeleshepunuesve është ruajtur një
   traditë e pasur popullore, që trashëgohet brez pas brezi. Shqiptarët që
   morën pjesë në Luftën e Kosovës, më 1389, sipas gojëdhënës, bartnin
   plisa të bardhë si këta të sotmit. Pos kësaj, tipi i plisit që quhet
   varri i Skënderbeut flet për stërlashtësinë e qeleshes shqiptare.
   Kësula e papës dhe e disa klerikëve katolikë identifikohej në popull,
   gjithashtu, me plisin e bardhë shqiptar etj. Falë përbërjes etnike të
   popullsisë së Gjakovës, të cilën akademiku rus Gilferdingu e quante, më
   1857,  qytet shqiptar, që në fillim Gjakova ishte  e vetmja qendër e
   kësaj zeje., prej nga u përhap edhe në viset tjera të Kosovës, të
   Shqipërisë Veriore, të Maqedonisë Perëndimore, të Sanxhakut të Jeni
   Pazarit etj., ndërsa një qendër tjetër për Shqipërinë Jugore dhe të
   Mesme ishte Tirana. Vendet e përmendura furnizoheshin në shek.
   XVIII-XIX me qeleshe nga Gjakova. Por, me hovin që mori Lëvizja
   Kombëtare Shqiptare, sidomos gjatë Lidhjes Shqiptare të Prizrenit, me
   thellimin  e vetëdijes kombëtare, e cila kishte përfshi, tanimë, të
   gjitha shtresat shoqërore, të cilat kishin filluar të flaknin çdo gjë
   të huaj turke edhe në veshje, në radhë të parë, fesin e kuq, “në këtë
   kohë nga Gjakova fillon ekspansioni i kësaj zeje dhe përhapja e saj në
   qytetet e tjera të  krahinës (Kosovës-MR) dhe jashtë saj”. Kështu, në
   Prizren zejen e plistarëve e sollën mjeshtrit nga Gjakova rreth vitit
   1850. Zejtarët më të vjetër kanë qenë Ramadan Kajusha dhe Idriz Godeni
   nga Gjakova. Në Pejë ndër më të vjetrit përmendën Ali Dauti dhe Hamdi
   Hoxha nga Gjakova. Në Prishtinë përmendet Hut Zymi dhe disa gjakovarë
   të tjerë. Në Ferizaj përmendën plistarët e familjes Grezda, të familjes
   Halili dhe Asmon Sejda nga Gjakova. Edhe në Gjilan, Podujevë, Istog,
   Vushtrri e qendra të tjera të Kosovës plistarët nga Gjakova hapën
   dyqanet e tyre.

               Qeleshepunues nga Gjakova hapën punishtet e tyre edhe në
   Shkup, në Tetovë, në Pazar të Ri, në Sjenicë dhe në Sarajevë. Në Tiranë
   kanë punuar qeleshepunuesit gjakovarë Adem Grezda, Shaqir Grezda,
   Mehmet Godeni, Idriz Godeni, Hamdi Hoxha, Mahmut Hoxha, Hajdar Bajram
   Haxhija etj. Pjesëtarë të familjeve të përmendura kanë punuar si
   qeleshepunues edhe në Shkodër. Në Peshkopi dhe në Krumë kanë punuar,
   gjithashtu, disa plistarë nga Gjakova.

              Të theksojmë se mënyra më e vjetër e prodhimit të qelesheve
   me një tasllak, që u përdor deri në fund të shek. XIX, quhej mënyra
   “gjakovarçe”, e cila dallohej nga mënyra më e përsosur, “tirançe” me dy
   tasllakë, që filloi të përdorej edhe në Gjakovë kah fund i shek. XIX
   dhe fillimi i shek. XX.

              Çaush i esnafit të plistarëve në Gjakovë, që nuk ishte i
   fortë si të tjerët, përmendët në kohën e Turqisë, Jup Bakalli.

              Oda Zejtare e Gjakovës para Luftës së Dytë Botërore kishte
   të regjistruar 16 dyqane të qeleshepunuesve, ndërsa, më 1963, 19.  Kjo
   zeje ushtrohet edhe sot në Gjakovë.


    Kapuçi i bardhë që shqiptarët e quajnë plis, qeleshe ose qylah, i bërë
   nga lesh deleje i shkelur, konsiderohet si kësulë tradicionale e
   shqiptarëve. Për plisin ekzistojnë tek ne do gojdhana në lidhje me
   lashtësinë dhe prejardhjen e tij. Në lidhje me këtë gjë po sjellim ca
   shënime të shkurtra interesante.

    Duke bërë kërkime rreth studimit të zejes të qeleshepunuesve (ose
   plistarëve) ndër zejtarët e Kosovës si dhe tek populli, kemi hasur në
   ca gojdhana interesante që meritonin të shënohen, kurioze, por jo edhe
   të pa baza.
   Një nga tregimet më interesante është ai që bën fjalë dhe konfirmon se
   plisi i bardhë, kapuçi tradicional i shqiptarëve është trashëguar nga
   Ilirët. Duke mos u bazuar në dokumentet historiko-arkeologjike, por
   vetë në kushtet e atëhershme ekonomike të fiseve ilire, na del e
   logjikshme që këto tregime të kenë baza reale. Sepse, fise të ndryshme
   ilire merreshin me njërën nga degët kryesore të ekonomisë me
   blegtorinë. Kjo e vërtetë e konfirmuar edhe nga të dhënat historike na
   bën që t’u besojmë edhe gojdhanave popullore lidhur me plisin. Duke
   pasur lesh delesh në sasira të mjaftueshme, Ilirët prej këtij punonin
   veshjet e tyre, ku hyn edhe pjesa që mbulon kokën – kapuçi. Pothuaj të
   gjitha pjesët e veshjes në të kaluaren njerëzit i bënin vetë në shtëpi.
   Më vonë shfaqen zejtarë profesionalë. Kështu qëndron puna edhe me
   punimin ose prodhimin e plisave.

   Në popull si dhe ndër zejtarët tanë qeleshepunues të Kosovës dhe jashtë
   saj ekziston një gojdhanë shumë e vjetër. Ajo thotë se këtë zeje e
   solli në Gjakovë një plak, që në kohërat e moçme ishte shpërngulur nga
   Malësia në këtë qytet. Kjo tregon qartas se në kohërat më të lashta,
   kapuçat punoheshin nga vetë anëtarët e familjes porsi edhe pjesët e
   tjera të veshjes popullore të përditshme (tirqtë, ndërresat, mintanat,
   xhokat, japunxhat, gjurdiat, gëxofët etj.).

   Për lashtësinë e kësaj zeje, respektivisht të vetë plisit, dëshmon edhe
   emri i një lloji të tij që shqiptarët e quajnë vorri i Skënderbeut. E
   dihet mirë se Gjergj Kastrioti Skënderbeu vdiq më 17 janar 1468. Që nga
   vdekja e këtij vigani, shqiptarët filluan të mbajnë një kapuç të një
   forme të posaçme, me fundin ose majën e trusur, të thelluar në formë
   varri. Ky tip kapuçi mund të ishte i zi ose edhe i bardhë. I përngjet
   pjesës cilindrike të kapelës moderne (u mor vesh pa rreth) por, siç u
   tha më sipër, me fund ose maje të gropuar si varr në drejtim nga prapa
   kah balli. Këtë lloj plisi e mbajnë njerëz pak si më pleq dhe më
   seriozë në qytete e fshatra. Sot përdoren fort rrallë, kurse në shekujt
   e kaluar ka qenë shumë më shpesh i përdorur.

   Tipi i plisit i quajtur me maje ka trajtë kupe me maje të theksuar. Një
   tip tjetër me maje jo të theksuar e quajnë i rrumbullakët. Në të
   kaluarën këta plisa ishin edhe më të gjatë, me maje më të theksuar,
   sepse punoheshin vetëm prej një tasllaku (polle trekëndëshe), dhe kur i
   ngjiteshin skajet, kapuçi merrte trajtë barizani të gjerë. Këtë lloj
   kapuçi mbanin pjesëtarët e fisit ilir të Dalmatëve. Kjo shihet në një
   pllakë guri nga Graduni, i cili ruhet në Muzeumin arkeologjik në Split.
   Kjo rrasë guri ka një relief në të cilin shihen figurat e dy ushtarëve
   ilirë të zënë rob lufte nga ushtarët romakë. Njëri nga këta dy ilirë
   mban në kokë një kapuç që për nga trajta është krejt i njëjtë me plisin
   tonë të sotëm me maje të theksuar (të shihet Mihovil Abraniè: O
   predstavam Ilira na antiknim spomenicima. Èasopis za zgotovino in
   narodopisje, Maribor, let. XXXII, snop. 1-4, 1937:12,15).

   Në popull dhe tek zejtarët qeleshepunues kemi dëgjuar dhe shënuar një
   tregim se në Dibër dhe rrethinë, në të kaluaren nuk mbaheshin plisat e
   rrafshtë si sot. Banorët e kësaj treve mbanin plisa të tipit të
   Kosovës. Mirëpo, rreth vitit 1832 Pashallëku i Kosovës me në krye
   Jashar Pashë Xhinollin ra në konflikt me Dibrën duke dashur ta zgjerojë
   pashallëkun e tij. Me këtë rast u bë një betejë e rreptë. Jashar pashë
   Xhinolli, bir i Maliq pashë Xhinollit, me prejardhje nga Luma, i theu
   dhe i mundi dibranët, ose siç thotë populli i shkeli. Që prej kësaj,
   gjoja, dibranët mbakan plisa të shkelun, d.m.th. të rrafshtë, kurse
   kosovarët si fitimtarë vazhduan ende të mbanin plisa me maje.

   Në lidhje me lashtësinë e plisit , ndër shqiptarët ekziston edhe një
   gojdhanë tjetër që përcillet brez pas brezi. Kjo gojdhanë tregon se në
   Betejën e Kosovës më 1389 moren pjesë edhe shqiptarët nga Kosova bashkë
   me mirditasit. Këta, me këtë rast, mbanin plisa të bardhë po të asaj
   trajte që mbajnë edhe sot.

   Nuk janë në gjendje të dijë e të konfirmoj se a ka dhe ç’baza ka
   kallëzimi popullor se do klerikë katolikë, varësisht nga rangu
   kierarkik, gjatë meshës në kishë mbajnë kësula të bardha në formë plisi
   të shqiptarëve. Madje të tillë i mban edhe vetë pontifiku katolik në
   Romë, papa.

   Ndoshta kjo traditë popullore mbështetet në këto fakte historike.

   Dihet mirë se pas okupimit të tokave ilire në Ballkan, romakët morën
   prej tyre shumë gjëra nga kultura materiale, duke përfshirë edhe pjesë
   të ndryshme të veshjeve popullore. Duket se një lloj këmishe ose
   pelerine, që romakët e quanin tunika (tunica) e morën nga fisi dalmat i
   ilirëve, sepse atë e quanin dalmatika (dalmatica). A është e mundur të
   kenë përvetësuar edhe kësulën e bardhe ilire? Më vonë kjo veshje, duke
   pësuar ndryshime, dalëngadalë doli nga përdorimi i përditshëm. Ajo u
   ruajt dhe qendroi duke u përdorur vetëm në kishë katolike dhe ruhet
   edhe sot dhe ende quhet dalmatika. Hyn në përdorim, vishet nga
   priftërit vetëm gjatë meshës.

   Në krijimin e gojdhanës për kësulën e bardhë të papës që i përngjet
   plisit tonë të rrumbullakët (jo atij me maje të theksuar), mund të ketë
   ndihmuar edhe një fakt tjetër i njohur historik. Ky fakt është se në
   fillim të shekullit XVIII u zgjodh papë Klimenti XI, që kishte
   prejardhje shqiptare, i fisit Kelmend. Me iniciativën e tij, më 1703 u
   mbajt një konzilium i peshkopëve të Shqipërisë, ku u mor vendimi që
   literatura kishtare të përhapej në gjuhën shqipe.

   Po t’i shtojmë të gjitha këtyre që thamë më sipër se papët me të
   vërtetë mbajnë kësulë të bardhë të rrumbullakët, shumë të ngjashme me
   plisin shqiptar, atëherë na është plotësisht e qartë se nga rrjedhin
   këto tregime popullore.



   Comments are closed.
   në shitje…

   Radio Gjakova


    Kategoritë


    Gjakovapress 5 vite
       Me një solemnitet rasti u shënua pesë vjetori i daljes së numrit të
       parë të gazetës së përmuajshme lokale “Gjakovapress”. Me këtë rast
       u fol për arritjet e këtij mediumi të ri në komunën e Gjakovës, i
       cili për një kohë të shkurtër falë edhe portalit informativ ka
       arritur të mbledh rreth vetës mijëra lexues në Gjakovë dhe
       diasporë. më shumë

    Vërejtje
       Ky web mirëmbahet nga Portali Gjakovapress. Materialet dhe
       informacionet në këtë web nuk mund të kopjohen apo të shfrytëzohen
       në cfarëdo forme pa miratimin paraprak të redaksisë së Portalit
       Gjakovapress.

    Gjakova PRESS
       Fuqizohet nga:

   Copyright © 2016 — GjakovaPRESS. Te gjitha te drejtat e rezervuara.
   V and V Web Design Mbeshtet nga WPZOOM.
