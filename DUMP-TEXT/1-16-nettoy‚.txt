
   Register Login
   Register Login

Temat e Ditës


48-vjeçari shqiptar në pranga në Milano, i sekuestrohen 54 kg marijuanë

Sulmuesi: "Në Shqipëri nuk luhet dot futboll, më mirë kthehem në Itali"

Vrasin me gurë kamikazen pasi nuk i shpërthen eksplozivi

Gjykata e Apelit për Krimet e Rënda shpall të pafajshëm prokurorin e Fierit

Më tepër në telegraf


Dita e Verës dhe Zana e Çermenikës


   12 Mar 2015

   Ritet e festës në vendlindjen e saj: Përgatitja për festë, ndezja e
   zjarreve, mbledhja e luleve, veroret, prerja e drurit në pyllë, Dreka e

   Kremtimi i festës së Ditës së Verës shqiptare e ka zanafillën në
   krahinën e Çermenikës. Shumë shekuj më parë, gjatë periudhë së Ilirisë
   antike, në këtë krahinë ka qenë tempulli i Dianës së kandavëve,
   perëndeshës së pjellorisë, të pyjeve dhe të gjuetisë.  Çdo filim viti,
   pas ikjes së dimrit të ftohtë dhe ardhjes së stinës së ngrohtë të
   pranverës, banorët e Kandavisë, krahinës së lashtë të Çermenikës, i
   kushtonin një festë hyjneshës së tyre, e cila ishte festa e lulëzimit
   të natyrës, që e kishin quajtur: Dita e Verës. Kjo festë, Dita e Verës,
   që ngjiz në formim dhe ritualitet mitin dhe realitetin, ka ardhur deri
   në ditët tona në formën e saj të zanafillës. Ajo është ndër të rrallat
   festë pagane popullore, ndër popujt europianë, e cila është festuar si
   e tillë. Në ç’masë Dita e Verës është një festë e mirëfilltë
   mbarëshqiptare? Të paktën në atë masë që ajo ka qenë pjesë përbërëse e
   identitetit tonë etnik. Si e festojnë çermenikasit Ditën e Verës, si i
   kanë ruajtur traditat e festës, cilat janë ritualet e e kësaj feste,
   çfarë simbolizojnë disa prej tyre, si mbledhja e luleve, ndezja e
   zjarreve, vendosja e veroreve, organizimi i piknikëve etj.? Të gjitha
   këto pyetje do të kenë përgjigje në këtë shkrim.


   Sipas besimeve popullore, Zana e Çermenikës dilte nga faltorja e vet
   pikërisht më 14 mars. Kjo ditë, e cila përkonte me ardhjen e pranverës
   dhe ringjalljen e natyrës, simbolizonte të mirën, mbarësinë, dritën,
   gëzimin, gjelbërimin dhe begatinë. Kjo mbarësi e gjente shprehjen e saj
   të pasqyrohet edhe në urimet: “Asht’ si vera”, “Ka një çun/cucë si
   vera”, “T’u bëftë jeta verë/behar!” , “Ajo punë i vajti mbarë, iu bë
   verë”, “Jetimi s’pa verë në jetën e vet”etj., të cilat përdoren edhe
   sot e kësaj dite në të folurën e popullsisë vendase. Në Ditën e Verës
   familjet çermenikase mbusheshin me hare e gëzim dhe kremtonin e
   festonin të gjithë sëbashku: familjarë, të afërm, komshinj, krushqinj,
   shokë dhe miq, i madh e i vogël, i pasur dhe i varfër etj.

   Parapërgatitja për festë, ndezja e zjarreve, mbledhja e luleve, veroret

   Dita e Verës ishte festa më e madhe dhe kryefesta e Çermenikës. Gjatë
   datës 13 mars, fëmijë të vegjël, të moshave 6-13 vjeç, kishin dalë në
   pyll për të mbledhur bimë e lule të ndryshme që kishin çelur të parat,
   si hurthi, lule mujshini, lule thane, manushaqe, rrënjë carangthi etj.
   Me to zbukuroheshin muret e shtëpisë dhe portat, në mënyrë që agimi i
   datës 14 mars ta gjente shtëpinë sa më të zbukuruar. Disa nga bimët e
   mbledhura, si lule mujshini, barishtet e njoma, lulet e thanës,
   manushaqet etj, futeshin në një enë të mbushur me ujë. Në mëngjesin e
   14 marsit, gati pa gdhirë mirë, gruaja më e moshuar e familjes do të
   spërkaste me këtë ujë, gati çdo dhomë të shtëpisë, si dhe të gjithë
   pjestarët e familjes që ishin akoma në gjumë. Një natë para Ditës së
   Verës njerëzit mblidheshin më shpejt në shtëpitë e tyre për të festuar
   fillimin e kësaj feste. Nënat dhe gjyshet gatuanin ushqimet dhe
   ëmbëlsirat sipas “kodit“ tradicional, duke mërmëritur në heshtje urimet
   dhe formulat magjike. Ato zienin misra, bënin kulecë të ëmbël me arra,
   zienin vezë, përgatisnin byrekë me vezë, revani, bakllava, kabuni,
   gatuanin pulë ose gjel etj., të cilat do të konsumoheshin në drekën dhe
   darkën e 14 marsit. Gjatë kësaj kohe, nënat dhe gjyshet kishin bërë
   gati dhuratat për fëmijët e vegjël, si mollët, dardhat, shegët, palat e
   fikut, vezët e ziera e të tjera, me të cilat do të qerasnin edhe
   fëmijët e fshatit, që do vinin për vizita që në mëngjesit e datës 14
   mars. Në natën e 13 marsit, të rinj e të reja ndiznin zjare në kodra,
   në ara ose në oborret e shtëpive, duke djegur stivat me shkarpa, ose
   dru të thata të grumbulluara enkas për këtë festë. Nga djegia e tyre
   krijohej shumë tym dhe flakë, që simbolizonin largimin e dimrit,
   zhdukjen e së të keqes, të prapësive dhe i të gjitha të ligave që
   kishte mbartur viti i kaluar. Dita e Verës ishte dhe dita e veroreve
   (verojkave). Fëmijët kishin mbledhur në pyllë rrënjë carankthi dhe
   gratë i shtypnin këto rrënjë duke i zbutur e duke i rrahur deri sa ato
   të merrnin formën e një shtëllunge, me të cilën, pastaj, ato do të
   ndnin fije në formë peri. Fijet që kishin dalë nga shtëllunga e
   rrënjëve të carankthit bashkoheshin me fije prej lesh deleje, të cilat
   ishin të ngjyrosura më parë me ngjyra të kuqe, të bardha dhe jeshile.
   Me to krijoheshin unaza, që quheshin verore, të cilat do të lidheshin
   në kyçin e dorës në formën e një  byzylyku. Fëmijëve të vegjël, veroret
   ua qepnin në rrobat e trupit. Sipas banorëve të krahinës së Çermenikës,
   ngjyrat e veroreve simbolizonin: e kuqja përfaqësonte ngjyrën e gjakut,
   d.m.th., jetën; e bardha simbolizonte pastërtinë, sinqeritetin dhe
   shëndetin; dhe ngjyra jeshilje shprehte gjelbërimin, lulëzimin dhe
   begatinë. Verorja ngjizej me besytninë e fuqisë mbrojtëse nga e liga.
   Besohej se ajo i mbronte fëmijët nga sëmundjet dhe të marrët mësysh. Në
   aforizmin “Dimri qe me crule dhe vera vjen me lule”, shprehej
   “filozofia” popullore, se plogështinë, papastërtinë dhe sëmundjet i
   kishte marrë dimri me vete. Veroret në krahinën e Çermenikës kanë tri
   ngjyra: të bardhë, të kuqe dhe të blertë, ndryshe nga veroret e qytetin
   të  Elbasanit dhe të vende të tjera, që kanë vetëm dy ngjyra, të kuqe
   dhe të bardhë. Disa nga veroret vareshin në degët e thanave, shelgjeve
   etj., për të sjellë mbarrësi dhe fat. Veroret për shumë kohë nuk
   kalbeshin, as te njerëzit dhe as të pemët. Në disa fshatra të
   Çermenikës, copëzat e rrënjës së një bime që quhet “carangth”
   zgolloheshin (gropëzoheshin), mbusheshin me ujë dhe hidheshin mbrapa
   shpine (kryesisht nga të rinjtë dhe të rejat). Nëse zgolla binte
   përmbys, për të riun apo të renë nuk parashikohej mbarësi atë vit,
   ndërsa, nëse binte së mbari, atëherë besohej se i riu apo e reja do të
   kishin fat.

   FESTA E 14 MARSIT

   Në datë 14 mars zgjimi bëhej që pa gdhirë. Më herët zgjoheshin të
   moshuarit, që do të hapnin derën e shtëpisë për bujari. Njëra nga gratë
   e moshuar, merrte shtamën dhe shkonte te burimi për të mbushur ujë të
   freskët. Pasi kthehej nga burimi, ajo nxirrte nga toka një plis bari të
   gjelbëruar dhe e sillte në shtëpi. Uji që kishte mbetur nga ena, ku
   kishin qenë vendosur lulet dhe barërat e mbledhura një ditë më parë,
   përzihej me ujin e enëve me të cilin fëmijët dhe të rriturit do të
   lanin sytë dhe fytyrën atë mëngjes. Me ujin që mbetej, ajo do të
   spërkaste ambientet e shtëpisë dhe familjarët që nuk ishin zgjuar
   akoma. Spërkatja bëhej duke uruar: “Të lonça gjumin!” dhe duke e
   përshpëritur: “Unë i dimnova, ti veroi!”. Pasi kishin larë fytyrën të
   gjithë pjestarët e familjes, të vegjël e të rritur, visheshinme rroba
   të reja.Njërëzit përshëndeteshin me njëri-tjetrin me urimin: “Shkoftë
   vera me shëndet!”. Gjatë paraditës, fëmijët dilnin nga shtëpia, për të
   nisur vizitat te të afërmit, komshinjtë dhe më gjërë, nëpër fshat. Ata
   shkonin për vizitë në shtëpitë që dëshironin vetë. Fëmijët mernin me
   vete një kanaçe me ujë dhe barë të njomë brenda, si dhe një plis dheu
   me bar, të cilën e hidhnin në oborr të shtëpisë ku hynin, duke thënë:
   “Mujshini, Dit’Vera,/Plisi te dera!”. Në rast se fëmijëve-vizitorë nuk
   u përgjgjeshin me bujari, atëherë ata largohesin të zemëruar, duke
   bërtitur me zë të lartë: “Marrsh’ morrat e pleshtat!?/ Gjumin e
   sabahut!/ Ethet e verës!.../ Me çekiça derës!”. Fëmijëve u dhuroheshin
   nga të zotët e shtëpive ku kryenin vizita, si vezë të ziera, mollë,
   arra, ftonj, pala fiku, kuleçë etj. Ndërsa merrnin dhuratën, ata, shënd
   e verë dhe plot humor, uronin: “Të gjet’vera me shëndet,/ Arra gunga
   mos na jep!”. Që t’i gjente vera të pastër e të ishin të tillë gjatë
   gjithë vitit, duke bërë humor, ata thoshin: “Më ka ç’u sorra/ për një
   dorë morra;/ po s’m’i dhe,/ t’u thaftë dora!”. Të rriturit, kudo që
   takohesin, përshëndeteshin me njëri-tjetrin, duke uruar: “Gëzuar me
   gjithë sa ke! Të zëntë më mirë mot! T’u bëftë jeta verë!” etj., dhe e
   pyesnin bashkëbiseduesin në lidhje me bunët e përditëshme bujësore e
   blegtorale, duke thënë: “Si dole për verë? Sa (bagëti) nxorre në verë?”
   etj.

   PRERJA E DRURIT NË PYLLË

   Ditën e festës, më 14 mars, nuk punohej as brenda, as jashtë shtëpije.
   Atë ditë do të kryhej riti i provës së tehut të sëpatës, me të cilën do
   të priteshin drutë në pyll. Dy burra (familjarë, të lagjes apo të
   fshatit) qëndronin para një peme të re e të njomë me nga një sopatë në
   dorë. Ata përsërisnin në formë rituali disa herë me zë të lartë, duke
   thënë: “E presim?” dhe tjetri ia kthente: “Të mos e presim!”. Në fund
   garën e “fitonte” i dyti dhe druri i ri e i njomë nuk pritej. Por
   sëpata do të provohej duke prerë një dru tjetër të thatë. Mesazhi që
   donin të përcillnin çermenikasit me këtë rit domethënës ishte: E reja
   duhet të rritet, të zhvillohet dhe të lulëzojë. Jeta nuk duhet të
   ndërpritet në mes në mënyrë arbitrare dhe me masakër, pasi
   seleksionimin e bënte vetë natyra, nëpërmjet plakjes, tharjes dhe
   vdekjes natyrale.

   DREKA E VERËS. PIKNIKU

   Dreka e Ditës së Verës shijohej gëzueshëm, me rite dhe me humor. Në
   Çermenikë organizoheshin dalje të organizuara në natyrë, apo piknike,
   si në pyje, lëndina, pranë burimeve të freskëta ose në livadhe, ku
   kishte nisur të mugëllonte bari e të çelnin lulet e stinës. Piknikët
   organizoheshin familjarisht, ose dhe më gjerë. Pasi zgjidhej vendi i
   përshtashëm, drekohej në natyrë. Ushqimet që konsumoheshin ishin të
   përgatitura që një natë më parë. Ato shoqëroheshin me fruta të thata,
   pije të ndryshme, lëngje frutash etj. Në piknik këndohej e vallëzohej,
   me ose pa shoqerim të veglave muzikore, dhe nga të rinjtë
   organizoheshin lojëra të ndryshme popullore, si mundje, vrapime,
   kërcime etj. Të rinjtë shiheshin, pëlqeheshin, ose dashuroheshin, pasi
   edhe vajzat shtëpiake në këtë ditë dilnin e festonin me familjarët e
   tyre në vendet piktoreske. Pas Ditës së Verës shtoheshin shumë fejesat
   dhe martesat brenda dhe jashtë fshatit, sepse, siç thamë, të rinjtë e
   të rejat njihnin njëri-tjetrin, prindërit u vinin syrin dhëndurëve apo
   nuseve të ardhshme dhe shkuesit piketonin më të mirët apo të mirat ku
   do ndërhynin për shkuesi. Të vegjlit në festime vraponin hareshëm,
   luanin me njëri-tjetrin dhe mblidhnin lulet e stinës. Festa e Ditës së
   verës vijonte edhe në mbrëmje. Njerëzit që ishin kthyer nga pikniku,
   shtroheshin përsëri për të ngrënë darkë. Edhe darka e festës së Ditës
   së Verës kishte solemnitetin e vet. Mbremjet priteshin me padurim,
   sidomos nga fëmijët, pasi atyre do t’u shpërndaheshin dhuratat. Darka
   shtrohej nëpër sofra, rreth të cilës uleshin për të ngrënë të gjithë
   pjestarët e familjes dhe të ftuarit. Në sofra, shtrohesin gjellët më
   karakteristike të krahinës, si: tavë mishi me pestil, mish tavë-kosi
   (tavë Elbasani), pulë me qullë arrash, çomlek, byrek me vezë, kabuni,
   revani, bakllava, pije të ndryshme, lëngje frutash të ziera, fruta të
   ruajtura gjatë dimrit, fruta të thata etj. Familjarët hanin, pinin dhe
   uroheshin me njëri-tjetrin deri natën vonë. Këndohej dhe luheshin valle
   nën tingujt e fyejve, dajreve, daulleve, tomrrave, pipzave etj.
   Shkëmbeheshin vizita mes të afërmish dhe komshinjsh. Familjet që kishin
   qoka apo sebepe, atë natë prisnin shumë vizitorë për urim. Në këtë natë
   feste bëheshin pajtesa dhe shuheshin shumë mëri dhe qejfmbetje. Me
   ngënies së darkës përfundonte edhe festa e Ditës së Verës në krahinën e
   Çermenikës.

   shqiptare” (Dorëshkrim).

    Avni ALCANI
   Ferit FIXHA

   [adServer.bs?cn=bsr&FlightID=19623109&Page=&PluID=0&Pos=706930416]
   [INS: :INS]

   IFRAME: https://www.youtube.com/embed/AqlHm60-Kio

   Opinion
       Ëngjëll Musai: Edhe tapitë e legalizimeve, ndahen në ...
       Niko Nako dhe Muhamed Kavaja: KLSH dhe reforma territoriale
       Bardhyl Berberi: Për çfarë t’ju falim!?
       Tahsin Demiraj: Festivali që na zhgënjeu
       Ëngjëll Musai: Qymyri i "Rilindjes" po s'të dogji, të ...

   Lajmet e fundit
       48-vjeçari shqiptar në pranga në Milano, i ...
       Sulmuesi: "Në Shqipëri nuk luhet dot futboll, më mirë ...
       Vrasin me gurë kamikazen pasi nuk i shpërthen eksplozivi
       Gjykata e Apelit për Krimet e Rënda shpall të pafajshëm ...
       Vajza që do të thyejë standardet e bukurisë

Rregjistroni emailin tuaj.

   Regjistrohuni për të marrë lajmet tona më të fundit në email.

   Foto e ditës

   Parashikimi i Motit

Tiranë


    1. Sot
       1°
    2. Nesër
       -2° 5°
    3. E Premte30
       -4° 5°
    4. E Shtunë31
       -8° 4°
    5. E Dielë1
       -6° 5°

   Këmbimi valutor


