   #Lajme - Arbëri Lajme - Metro Lajme - Kosovë Lajme - Botë Kronikë
   Kulturë Showbiz Tech Auto Lifestyle Sport Lëmsh

     * [arta.jpg]
     * [koha.jpg]
     * [print.jpg]
     * [ditore.jpg]
     * [ktv.jpg]
     * [ktv.png]
     * [kohanet.png]

   Koha.net

   IFRAME: //ads.kohavision.tv/reklama2.php?secType=4&sidi=1

   (BUTTON) Toggle navigation Koha.net
     * BALLINA
     * LAJME
     * KRONIKË
     * KULTURË
     * MESPËRMES
     * VËSHTRIME
     * SPORT
     * LËMSH
     * KONTAKT
     * TJERA
          + HOROSKOPI
          + ARKIVI

   ____________________ (BUTTON)

   [20140704093649391646.jpg]

Qeleshja, sa historia e shqiptarëve

   IFRAME: //ads.kohavision.tv/andch.php?id=6&p=1

   4 Korrik 2014 - 12:12

Prishtinë, 4 korrik - Cilësia e plisit varet prej lëndës së parë. Nëse
zanatliu nuk arrin ta gjejë atë që kërkon, zor se mund të nxjerrë atë që
kërkon. Kjo vjen pas zotësisë së qeleshepunuesit, por ata që e njohin mirë
zanatin, s’e përmendin këtë.

   “Krejt problemi është tek leshi”, citon ‘Koha Ditore” Sahit Mulën (66).
   “Po të jetë leshi i mirë dhe procedurat e tjera të shkojnë sipas
   rregullit rezultati është i kënaqshëm”, shton ai teksa shkumon lëndën e
   parë që e ka vënë në kallëp. Por nëse leshi nuk është i duhuri dhe nuk
   pastrohet në detaje puna niset keq. Qeleshepunuesi nga Gjakova së pari
   lidh belin me shokë, pastaj lëshon muzikë tipike gjakovare e më pas nis
   punën që të bëj një qeleshe të re të enjten në “Javën e artizanateve”,
   në Muzeun Etnologjik në Prishtinë. Sigurohet se a ka vënë secilin mjet
   në vendin e duhur e pastaj ulet pranë qeseve të leshit të deles.

   Thotë se pastrimi i tij merr kohë dhe do durim. Me vete mban dy lloje
   të leshit të deles. Atë të butë dhe të egër. E fijet e tij duhet të
   jenë disa të shkurta e disa të gjata. Kjo thotë se e bën plisin më të
   fortë. Pasi pastron atë me dorë, tregon se duhet bërë shprishja në
   makinë. Por në pamundësi për ta bërë këtë punë aty për aty ai kishte
   marrë lesh të shprishur me vete nga Gjakova. Procedurën e parë të
   pastrimit e bën sa për ta demonstruar fillimin e punës së një
   qelesheje. Në një shkop jo fort të gjatë ai var një peshore të cilën e
   quan “terezi”. Një tubë leshi me madhësi grushti ka të shënuar numrin
   35. Këtu bëhet fjalë për 35 gram lesh. Në njërën pjatë vihet kjo tubë e
   leshit kurse në tjetrën ai i shprishuri. E kur dy pjatat qëndrojnë
   paralelisht atëherë masa është e duhura.

   “Për një plis duhet të kemi dy tuba leshi të kësaj peshe”, shpjegon
   Mula, i cili që nga shkolla e mesme merret me këtë zanat. E familja e
   tij ka nisur të punojë këtë zeje që nga viti 1902. Pyetjes se sa kohë i
   duhet pas peshimit të leshit për ta përfunduar punën ai i përgjigjet
   shkurt: “Vetëm sa kemi filluar”. Pas kësaj procedure Mula e vendos
   materialin në një rrjetë të hekurt. Nis procesi kur fijet e leshit
   “fluturojnë” përreth tij. Me anë të mjetit që quhet jajë ai fillon
   shprishjen e dytë. Me drurin harkor ai fillon shprishjen.

   “Peri i plastikës me të cilin bëhet shprishja quhet dredhë”, shpjegon
   Mula. E dredha ka një histori në vete. Ai thotë se në të kaluarën
   dredha është bërë me zorrë të dashit. Nga pozicioni në këmbë Mula duhet
   të ulet në karrige për ta vazhduar punën. Nuk bëhet edhe fort rehat me
   kushtet që ka në Muzeun Etnologjik, por thotë se, pa i marrë parasysh
   ato, qeleshja duhet të dalë e mirë po të jetë zanatliu i tillë. Për
   këtë bën një krahasim.

   “Futbollisti i mirë shënon gol e ai i dobëti ankohet se fusha nuk ishte
   e mirë apo fajet i kishte topi”, thotë ai derisa qeshet. Me anë të një
   sfungjeri të vogël lag me ujë dy dërrasat e drunjta me të cilat bënë
   ngjeshjen. E procesin e quan “ngjeshje me sere”. Lagia e dërrasave
   bëhet që të mos rrëshqasë leshi dhe të ngjeshët më mirë. E dërrasa e
   sipërme është valore shtrirja do të jetë më efektive. Në ngjeshje dy
   tubat e leshit bëhen bashkë. Kapja e dy pjesëve do goxha mund.
   Materiali vihet në tavolinë dhe fillimisht i laget vetëm rrethi me ujë
   dhe sapun. Mula bën ngjitjen duke i palosur skajet e pjesës së
   materialit të përfundshëm me pjesën tjetër. E këtu te kapja thotë se
   duhet pasur goxha kujdes.

   “Duhet me u kapë mirë dy pjesët, sepse më vonë mund të na dalin
   probleme”, thotë ai në një mënyrë sikur i tërheq vërejtjen vetes. Tash
   pothuajse është puna më e madhe dhe do fuqi fizike. Gjatë gjithë kohës
   bën lyerjen me sapun të qeleshes dhe e fërkon atë me dorë. Në këtë
   mënyrë bëhet zvogëlimi i plisit, apo mbledhja e tij siç e quan
   zanatliu. Qeleshja thotë se ekziston qysh kur shqiptarët kanë banuar në
   këto troje.

   “Nevoja për mbulimin e kokës ka ardhur nga të ftohtit. Në kushtet e
   atëhershme leshi i deles është shfrytëzuar për të bërë rroba e edhe
   mbulimi i kokës është dashur të bëhet me këtë material”, tregon ai.
   Sipas Mulës, në fillim plisi nuk ka qenë krejtësisht në formën që është
   tani por me kalimin e kohës është perfeksionuar. Mbledhja me dorë thotë
   se është e rëndë pasi që do fuqi të madhe. E leshi është gërryes i
   mirë. Bile edhe lëkurën e gërryen. Kur flet për tiparet e materialit
   përmend një përvojë sa për ta freskuar situatën. Thotë se nja dy javë
   pas fejesës kishte hequr unazën. E mungesa e unazës i kishte rënë
   shpejt në sy së fejuarës.

   “Kur u takuam më tha disi lehtë: ‘Ku e ke unazën’”, tregon ai.
   Përgjigjja e tij kishte qenë se për dy javë punë në zanat unaza do të
   dëmtohej deri në atë mase saqë mund të këputej. Pas një ngjeshjeje të
   fortë me dorë bën ngjeshje edhe me dru e më pas edhe me gur. Tash thotë
   se leshi është bërë petë. Pas kësaj duhet bërë terja e më pas zbardhja.
   Për zbardhje përdoret uji i ngrohtë në 100 gradë dhe me atë që njihet
   si nisheste. Në kushte të tilla plisi duhet të qëndrojë prej tri deri
   në pesë orë.

   Më pas teret, pastrohet nga mbeturinat, laget dhe vendoset në kallëp.
   Mula ka tre kallëp të drurit ku i jepet forma e plisit. “Njëri është
   për plisat që zakonisht barten tek ne tjetri për zonën e Labërisë e
   tjetri për zonën e Dibrës. Më pas qeleshja rruhet, i prehet fundi dhe
   teret që të jetë gati. Qeleshepunuesit kanë demonstruar punën e tyre në
   ditën e katërt të “Javës...”, ku deri në fund të kësaj jave ka mbetur
   të paraqitet zeja e poçarisë dhe të shtunën do të mbahet panairi i
   artizanateve.

   Sahit Mula përfundon punën prodhimit të plisit, por jo edhe shpjegimet
   për domethënien e tij. Kur maja e plisit anon nga ana e djathtë në
   kokën e njeriut, Mula thotë se personi ka kaluar mirë gjatë rrugës. E
   kur ndodh e kundërta udhëtari nuk ka kaluar mirë.
   “Nëse i zoti i shtëpisë mbulon ballin me qeleshe, të gjithë ruhen nga
   ai sepse diçka nuk është puna mirë“, thotë ai tek shton se kur plisi
   vihet goxha prapa dhe balli shihet ashiqare, bartësi është në disponim.
   Sahit Mula gjatë gjithë kohës e ka bartur kësisoj të enjten.

   © KOHA Ditore

   IFRAME: //ads.kohavision.tv/cpc.php

   Please enable JavaScript to view the comments powered by Disqus.
   comments powered by Disqus

Të fundit

Revolucioni i ëmbël i piktores në “Të dalshin Brinat” [video]

“Pasardhësi” vjen si triler politik nga koha e komunizmit

“Klithma e përmbytur” me portrete që thërrasin për ndryshim

Publiku, shtylla e fortë e Filarmonisë së Kosovës

Rama përkujtoi 117 vjetorin e lindjes së Lasgush Poradecit

Vdiq aktorja Carrie Fisher

   IFRAME: //ads.kohavision.tv/andch.php?id=4&p=1

Rrjetet sociale

     * [ico_fcb.jpg]
     * [ico_twt.jpg]
     * [ico_yt.jpg]

Të tjera

Punëtorët e KEK-ut do të marrin thëngjill falas dhe 200 euro pas 14 janarit

   28 Dhjetor 2016 - 19:41

Ambasada e SHBA-së në BeH refuzon vizën për Milorad Dodik

   28 Dhjetor 2016 - 19:37

Ivanoviq i jep fund karrierës sportive

   28 Dhjetor 2016 - 19:32

KEDS lë pa rrymë dy godina në Fushë Kosovë [video]

   28 Dhjetor 2016 - 19:20

Lirohet francezja që vrau burrin, pas lutjes së presidentit Hollande

   28 Dhjetor 2016 - 19:20

Karikatura e ditës

   [20161228082007378646.jpg]

Jeton Mikullovci
Galeria >

   IFRAME: //ads.kohavision.tv/rec.php?id=4

   IFRAME:
   //www.facebook.com/plugins/likebox.php?href=https%3A%2F%2Fwww.facebook.
   com%2Fpages%2FKohanet%2F121364578053756&width=980&height=258&colorschem
   e=light&show_faces=true&header=false&stream=false&show_border=true&appI
   d=204692056261245

   IFRAME: //ads.kohavision.tv/test-reklama.php?id=4

     * Lajme
     * Kronikë
     * Kulturë
     * Mespërmes
     * Vështrimë
     * Sport
     * Lëmsh

   Të gjitha të drejtat janë të rezervuara. Portali Koha.net / Zhvilluar
   nga Frakton

   038 249 105     info@koha.net    Sheshi Nënë Tereza pn, Prishtinë

   Kjo faqe kontrollohet dhe menaxhohet nga KOHA. Të gjitha materialet në
   të, përfshirë fotografitë, janë të mbrojtura me copyright të KOHA-s dhe
   për to KOHA mban të drejtat e rezervuara. Materialet në këtë faqe nuk
   mund të përdoren për qëllime komerciale. Ndalohet kopjimi, riprodhimi,
   publikimi i paautorizuar qoftë origjinal apo i modifikuar në çfarëdo
   mënyre, pa lejen paraprake të KOHA-s. Shfrytëzimi i materialeve nga
   ndonjë faqe interneti a medium tjetër pa lejen e Grupit KOHA, në emër
   të krejt njësive që e përbëjnë (Koha Ditore, KohaVision, Koha.net,
   Botimet KOHA, KOHA Print dhe ARTA), është shkelje e drejtave të autorit
   dhe të pronës intelektuale sipas dispozitave ligjore në fuqi. Të gjithë
   shkelësit e këtyre të drejtave do të ballafaqohen me ligjin.

   Ec me kohën...

   IFRAME:
   //www.facebook.com/plugins/like.php?href=https%3A%2F%2Fwww.facebook.com
   %2Fportalikohanet&width&layout=button_count&action=like&show_faces=fals
   e&share=true&height=21&appId=250445825127148
